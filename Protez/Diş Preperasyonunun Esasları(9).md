# Diş Preperasyonunun Esasları

Bir döküm restorasyon için diş kesimi tasarımı ve bu tasarımın uygulanması beş ilke çevresinde gerçekleştirilir.

- Diş yapısının korunması

- Tutuculuk ve direnç

- Yapısal dayanıklılık

- Kenar uyumu

- Periodonsiyumun korunması



## Diş Yapısının Korunması

Bir restorasyon, kayıp diş dokusunu telafi ederken aynı zamanda kalan diş dokusunu da korumalıdır.

- Güçlü ve retansif bir restorasyonun yapımı sırasında diş yapısının sağlıklı bölümleri korunabilir.



## Tutuculuk ve Direnç

Restorasyonun amacına ulaşabilmesi için dişin üzerinde kalabilmesi lazımdır. Yaşayan diş dokusuyla ve ağız boşluğunun biyolojik çevresiyle uyumlu hiçbir siman, bir restorasyonu yalnızca adezyonla yerinde tutabilecek yeterli özelliği taşımaz.

- Tutuculuk, restorasyonun giriş yolu ya da diş kesiminin uzun ekseni boyunca yerinden çıkmasını engeller.

- Direnç ise, restorasyonun dik yada yatay kuvvetlerle yerinden oynatılmasını engeller ve restorasyonun okluzal kuvvetler altında hareket etmesini önler.

- Tutuculuk ve direnç birbiriyle ilişkilidirler ve bir bütünü oluştururlar.

- Tutuculuğun en önemli ayrıntısı, aynı kesimde birbirine karşıt iki vertikal yüzey olmasıdır. Bunlar kron içi restorasyonlar ve kron dışı restorasyonlar için aynıdırlar.



### Koniklik

Metal ya da seramik restorasyon nihai şekliyle üretildikten sonra kesimin üzerine ya da içerisine yerleştirildiği için, kesimin aksiyel duvarları restorasyonun oturmasına izin verecek şekilde hafifçe konik olmalıdır.

- Karşıt dış duvar kademeli olarak yakınlaşmalı,

- Karşıt iç duvar kademeli olarak okluzale doğru uzaklaşmalıdırlar.

- Teorik olarak bir kesimin karşılıklı duvarları ne kadar paralelse, tutuculuk da o kadar fazla olmalıdır. En tutucu restorasyon, paralel duvarı olandır. Yine de andırkat oluşturmaksızın ağız içinde paralel duvar oluşturmak mümkün değildir.



O zaman neden konikleştirilir?

- Kesim yapılan duvarları görebilmek,

- Andırkatları engelleyebilmek

- Üretim aşamasında oluşabilecek düzensizlikleri bertaraf etmek

- Restorasyonların simantasyon sırasında tam olarak oturabilmesini sağlamak

için kesim duvarları konikleştirilir.

---

Diş kesimi sırasında koniklik oluşturulması, retansiyon üzerindeki negatif etkisi nedeniyle en az düzeyde olmalıdır, fakat Mack andırkat oluşumunun önlenebilmesi için en azından 12 derecelik bir konikliğin gerekli olduğunu belirtmiştir.



### Yer Değiştirme Serbestisi

Tutuculuk, geometrik olarak bir restorasyonun kesilmiş diş üzerinden çıkarılabileceği yolların azaltılması ile sağlanır. Maksimum tutuculuk yalnızca bir giriş yolunun olduğu durumda vardır.

Bir tam vener için yapılan kesimde uzun, paralel aksiyel duvar ve olukların yer alması böyle bir tutuculuğu gerçekleştirir.

- Aksiyel duvarla oblik olarak birleşen bir oluk yeterli direnci sağlamayacaktır.

- V şeklindeki oluklar, lingual yöndeki yerdeğiştirmeye karşı belirgin lingual duvarı olan olukların yarısı kadar direnç sağlar.

- Proksimal kutu da aynı şekilde değerlendirilmelidir. Eğer vestibül ve lingual duvarları, pulpaya bakan duvarla oblik açı oluşturuyorsa, dönme kuvvetlerine karşı yeterli direnç sağlanamayacaktır.



### Kron Boyu

- Yüksek duvarlara sahip preperasyon, restorasyonun eğilerek hareket etmesine, kısa preperasyondan daha iyi destek gösterir.

- Küçük çaplı bir diş preperasyonu, aynı boydaki fakat geniş yarıçaplı bir diş preperasyonundan dönmeye daha iyi dayanır.

- Kısa preperasyonun direnci, olukların eklenmesiyle artırılabilir.



### İç Yapıların Oluşturulması

Simante edilmiş bir restorasyon için temel gereksinim, koniklikleri en düşük olan karşılıklı iki duvardır. Fakat retansiyon için her zaman karşılıklı iki duvar bulmak mümkün olmayabilir, çünkü duvarlardan biri daha önce harap olmuş olabilir ya da bölümlü vener restorasyon için bu duvara dokunmamak gerekebilir.

Her iki duvarın da olduğu fakat eğimlerinin istenilenden fazla olduğu durumlarla da karşılaşılabilir.

Genel olarak; oluk, kutu şekli veya pin deliği gibi iç oluşumların kullanımı değişkenlik gösterir ve yalnızca bir aksiyel duvarda kullanılabildikleri gibi, her ikisinde de kullanılabilirler.



### Giriş Yolu

Restorasyonun kesilmiş dişe yerleştirilebileceği ya da bı dişten çıkarılabileceği hayali bir izdir.

- Kesimin andırkatlı ya da aşırı konik olmasını engellemenin en güvenilir yolu, kesimin görsel olarak izlenebileceği en doğru tekniğin kullanılmasıdır.

- Kesimin ve restorasyonun tek göz kapatılarak incelenmesi önemlidir.

- Metal seramik kron için diş preperasyonunun giriş yolu dişin uzun aksına paralel olmalıdır. Eğer giriş yolu fasiyale kayarsa, fasiyoinsizal açının belirgin oluşu, aşırı kontur veya opak yansıma gibi estetik problemler oluşturur.

- Preperasyonun giriş yolu komşu proksimal kontaklara paralel olmalıdır.



## Yapısal Dayanıklılık

Restorasyon, okluzal kuvvetlere karşı koyabilecek bir kütleye sahip olmalıdır. Yalnızca bu yolla, restorasyonun okluzyona uyumu, aksiyal konturları normal olabilir.



### Okluzal Aşındırma

Yeterli metal kütlesi ve restorasyon için yeterli dayanıklılık elde edebilmenin en önemli koşullarından biri okluzal mesafedir. Altın alaşımlar için fonksiyonel tüberküllerde 1.5 mmlik bir açıklık gerekir. Fonksiyonel olmayan tüberküllerde ise 1 mm yeterlidir.

- Yetersiz oklüzal preperasyon, döküm restorasyonun yeterli kalınlığı için gerekli mesafeyi sağlayamacaktır.

- Okluzal yüzey preperasyonu, düz bir alandan ziyade birçok eğimli düzlem içermelidir.



### Fonksiyonel Tüberkülün Bizotajı

Okluzal aşındırmanın bir parçası da fonksiyonel tüberkül bizotajıdır. Üst diş palatinal tüberküllerin palatinal eğimlerinde ve alt diş bukkal tüberküllerin bukkal eğimlerinde geniş bir bizotaj, okluzal temasın yoğun olduğu bölgelerde, yeterli metal kütlesi için boşluk oluşturur.

- Fonksiyonel tüberkül bizotajının olmaması ince alan oluşmasına veya dökümün delinmesine sebep olur.

- Fonksiyonel tüberkül bizotajının eksikliği, aşırı kontur oluşumuna veya kötü okluzyona sebebiyet verebilir.

- Mandibulada bukkal yüzeyin aşırı eğimlendirilmesi, tutuculuğu azalttığı gibi, diş yapısındada aşırı kayıba sebep olur.



### Aksiyal Kesim

Aksiyal kesim de restoratif malzemenin yeterli kalınlığa ulaşabileceği bir boşluk yaratmada önemli rol oynar. Restorasyonlar, yeteriz kesimler üzerinde normal konturlarıyla yapılırsa, kolaylıkla distorsiyona uğrayacak ince duvarlara sahip olurlardı.

Lab teknisyenleri ise bu durumu bertaraf edebilmek için sıklıkla aşırı konturlu yapmak zorunda kalırlardı. Sorunun bu yolla çözümü restorasyonu güçlendirir fakat periodonsiyum üzerinde yıkıcı etkilere sahip olur.



## Kenar Uyumu

Restorasyonun ağız boşluğunun biyolojik ortamında kalabilmesinin tek yolu, kesim bitim çizgisinin iç yüzeyi ile kenarları arasında iyi bir uyum sağlanmasıdır. Kesim bitim çizgisinin nasıl oluşturulduğu, restorasyon kenarının şeklini ve kütlesini tarif eder.



### Bizotaj Yapmak mı, Yapmamak mı?

Döküm restorasyonlar, kesimlere çok hassas uyum gösterirler; fakat kenar uyumu iyi olan dökümlerde bile restorasyon ve kesim kenarı arasında bir miktar uyumsuzluk vardır. Bizotajın önerilmesinin amacı bu uyumsuzluğu azaltmaktır.

Yine de Ostlund tarafından oldukça tatminkar bir şekilde gösterildiği gibi, simanın varlığı senaryoyu tamamen değiştirmektedir. Simanın film kalınlığı, dökümün tamamen oturmasını engellemektedir.

Deneysel klinik sonuçlar, 30-45 derece arasında olmak kaydıyla, öetaş restorasyonlarda dik açılı kenarların kullanılması gerektiğini bildirmektedir.

 

### Bitim Çizgisi (Basamak) Çeşitleri

Dişin yüzeyi ile neredeyse paralel olan geniş ve sığ bizotajlardan kaçınılmalıdır. Bunların aşırı kontura neden olma eğilimleri vardır. Üzerine gelen kronun aksiyel yüzeyleri aşırı konturlu olarak yapılmamışsa, mum distorsiyona ve kırılmaya açık olacaktır.

- Vener restorasyonlar için tercih edilen dişeti bitim çizgisi chamferdir.

- Altın alaşımdan yapılan döküm için en uygun kenar, yeterli kütleyi sağlayacak kesim dik açılı olandır.

- Derin chamfer, metal desteksiz restorasyonlar için daha doğru bir preperasyon şeklidir. Metal restorasyon için derin chamfer'a bizotaj eklenebilir.

- Shoulder, uzun zamandır tam seramik kronlar için kullanılan bir bitim çizgisidir. Geniş basamak, okluzal kuvvetlere karşı direnç sağlar ve porselenin kırılmasına yol açabilecek gerilimleri azaltır.

- Konsistent olsa da, diğer bitim çizgileriyle karşılaştırıldığında Shoulder, diş yapısının daha fazla kesilmesini talep eder.

- MOD onley basamaklarında bizotajlı shoulder tercih edilebilir.

- 3/4 kronlarda knife-edge basamak şekli tercih edilebilir.



## Periodonsiyumun Korunması

Bitim çizgilerinin konumu restorasyonun uzun süreli başarısı ile doğru orantılıdır. En iyi sonuçlar mümkün olduğu kadar pürüzsüz ve tam olarak temizlenebilir kenarlarla elde edilebilir. 

- Basamaklar, diş hekiminin kolay şekillendirebileceği, hastanın ise kolay temizleyebileceği bir bölgede olmalıdır.

- Bitim çizgileri mümkün olan her durumda mine üzerinde yer almalıdır.

- Subgingival restorasyonlar, periodontitisin ana etkenlerinden biridir.

- Herşeye rağmen, subgingival kenarların kaçınılmaz olarak kullanılması gerektiği durumlar söz konusu olabilir. Kesimin uzunluğu tutuculuk ve direnç açısından önemlidir. Tutuculuğu artırmak için kesimler subgingival yöne uzatılabilir.

- Dolayısıyla, bitim çizgilerinin konumu; çürükler, daha önce yapılmış restorasyonların marginleri, travma ya da estetik nedenlerde değişiklik gösterebilir.



## Preperasyon

- Çürük temizlemesi keskin, kaşık şekilli ekskavatörler ve mikromotora takılmış yuvarlak frezlerle yapılmalıdır.

- Proksimal kutuların duvarlarının iyi belirlenmesi için keskin el keskileri kullanılabilir.

- Diğer tüm işlemler için airatör kullanılır.

- Mikromotorlar ile elmas kesim disklerinin kullanılması için hiçbir endikasyon yoktur. Bunlar genellikle kesimin aşırı yapılmasına yol açarlar ve hastaları yaralama olasılıkları da oldukça fazladır.
