# Geçici Restorasyonlar (15) (Shillingburg)

Bir döküm restorasyonun hazırlanması sırasında, kesilmiş diş veya dişlerin korunması ve hastanın rahat ettirilmesi önemlidir. Bu amaca hizmet eden restorasyonlara "Geçici Restorasyonlar" adı verilir. İyi bir geçici restorasyon esas birkaç özellik taşır:

- **Pulpanın Korunması --->** Geçici, aşırı ısı değişikliklerini engelleyecek materyalden yapılmalıdır. Tükrük ve gıda sızıntısından korunulmalıdır.

- **Konumsal Stabilite --->** Kesik dişin uzamasına veya devrilmesine izin verilmemelidir. Bu tarz bir hareket kalıcı restorasyonun tekrar planlanmasına sebebiyet verebilir.

- **Okluzal Fonksiyon --->** Geçici restorasyon da okluzal fonksiyonun sağlanabilmesi, hastanın rahat etmesini sağlayacak, dişin ortodontik hareketini engelleyecek ve eklem rahatsızlıklarını önleyecektir.

- **Kolay Temizlenme --->** Dişeti dokuları geçici kron kullanıldığı sürece sağlıklı kalırlarsa, kalıcı restorasyonun başarı şansı artar.

- **Taşkın olmayan kron-dişeti birleşimi --->** Restorasyon kenarlarının dişeti dokularını itmemesi ve bu sınırları geçmemesi çok önemlidir. Bunun sonucunda ortaya çıkan enflamasyon ve travma ilgili bölgedeki dişeti büyümesine, çekilmesine, ölçü ve simantasyon sırasında kanamaya sebep olabilir. Kenarların aşırı kısa olması da dişetinin boşluğu doldurmasına sebep olabilir.

- **Direnç ve Retansiyon --->** Restorasyon dişten çıkmadan ve kırılmadan kuvvetlere karşı koyabilmelidir.

- **Estetik** 

## Geçici Restorasyon Tipleri

Daimi restorasyonlar hazırlanırken, dişleri dış etkenlerden korumak için geçici restorasyon yapılmasının pek çok yolu vardır. Bunlar inley preperasyonları için kullanılanlardan tut, geçici kron ve geçici köprülere kadar değişiklik gösterirler.

Geçici restorasyonlar **prefabrike veya şahsi** olarak hazırlanmalarına göre sınıflandırılabilirler. Şahsi kronlar ve sabit bölümlü protezler değişik rezinlerden, **direkt ve indirekt** olmak üzere farklı yöntemler kullanılarak yapılırlar.

### Direkt ve İndirekt Yöntemlerin Karşılaştırılması

Direkt yöntem, prepare edilmiş diş üzerinde ağız içinde yapılır. İndirekt yöntem ise alçıdan hazırlanmış model üzerinde ağız dışında gerçekleştirilir. Direkt teknik daha zahmetsiz gözükse de, indirekt teknik, ortaya koyduğu iyi uyumu sayesinde daha çok tercih edilir. İndirekt tekniğin uyum dışında belli ek avantajları da bulunmaktadır:

- Direkt hazırlanan rezin, andırkatlara girip diş üzerine kitlenmesini önlemek için erken kaldırılır. İşlem için kullanılan poli metil metakrilat, ağız dışına çıkarıldığında büzüştüğü için uyumu bozulur. **Poli metil metakrilat gibi geçici restorasyonların marginal uyumları, indirekt hazırlandıklarında %70'e kadar artar.**

- Polimerize olmakta olan poli metil metakrilat'ın yeni kesilmiş dentin üzerine yerleştirmesi ekzotermik reaksiyon ile termal irritasyona, veya serbest monomer nedeniyle kimyasal irritasyona yol açabilir.

- İşin büyük kısmı yardımcı personel tarafından yapılabilir.

## Şahsi Geçici Restorasyonların Yapımında Kullanılan Yöntemler

İyi bir geçici restorasyon için gerekli olan şartlar, şahsi indirekt geçici restorasyon yapımı ile en kolay ve tam olarak sağlanır. Gerekli olduğunda dişin görünüşünü, dişetine komşu fizyolojik aksiyel konturları, karşıt dişlerle olan okluzyonu, proksimal kontakt ve kenar uyumu temin edenşahsi geçici restorasyonun dış yüzeyini oluşturmak için kullanılan kalıbın yapımı için pek çok farklı yöntem vardır. İç yüzeyler preperasyon dökümü ile şekillenecektir.

**Elastomerik** ölçü maddesi veya **alginate** ile kesim öncesi alınan ölçümlerin her ikisi de geçici restorasyonu şekillendirmek için kullanılabilir. Şeffaf termoplastik plaktan hazırlanmış şablon da bu amaç için kullanılabilir. Genel olarak alginate ile kesim öncesi ölçü alarak geçici restorasyon hazırlama yönteminin kullanılması, kolay uygulanabilirliği nedeniyle halen popülerliğini devam ettirmektedir.

## Aljinat Yöntemi

### Kesim öncesi alınan alginate ölçü ile hazırlanan geçici restorasyon yapımı için gerekli malzemeler

1. Teşhis modeli

2. Yumuşak kırmızı mum

3. Mum spatülü

4. Yarım çene ölçü kaşığı

5. Alginate

6. Lastik bol

7. Spatül

8. Hızlı sertleşen alçı

9. No 25 bistüri

10. Alçı bıçağı

11. Siyah polisaj fırçası

12. Siman spatülü

13. Gode

14. İzolasyon materyali

15. Monomer ve polimer

16. İlaç damlalığı

17. Kalın lastik bant

18. Piyasemen

19. Akrilik frezleri

20. Aşındırma diskleri ve separe mandreni

---

### Kesim Öncesi

- Kesim öncesi ölçü, anestezik madde uygulandıktan sonra uyuşma beklenirken alınır.

- Restore edilecek dişin belirgin defektleri varsa, geçici ölçüsü teşhis modelinden alınır. 

- Defektler doldurulduktan ve mum ile model üzerinde yamalar yapıldıktan sonra teşhis modeli bol kabı içindeki suda 5 dakika bekletilir. Aljinatın yapışması önlenir.

- Taşkın aljinat bistüri ile kesilir ve sonra kullanılmak üzere kağıt havluya sarılarak saklanır.

### Kesimden Sonra

- Diğer bir yarım çene ölçüsü aljinat ile alınır.

- Hızlı sertleşen alçı ile ölçü dökülür. Alçı sertleştikten sonra model kenarları alçı motoru ile düzeltilir. 

- Model üzerinde yumuşak dokuları duplike eden kısımlar da mümkün olduğunca uzaklaştırılmalıdır.

- Hızlı sertleşene alçı ile dökülmüş ve düzeltilmiş model, geçici hazırlamak için alınmış ölçü içine tam oturduğundan emin olmak için yerleştirilir.

- Prepare edilmiş diş ve modeldeki komşu alanlar, izole edici materyalle kapatılır.

### Rezin Aşaması

- Diş rengindeki akrilik rezin, siman spatülü ile bir gode içinde karıştırılır.

- Rezin, geçici restorasyon hazırlanan dişin kron kısmını tamamen dolduracak şekilde ölçü içine yerleştirilir.

- Model, kesim öncesi alınmış ölçü içine çok iyi ve tam oturma sağlayacak şekilde yerleştirilir. Bu aşamada kuvvet kritik öneme sahiptir. Fazla kuvvet, modelin tam oturmamasına/fazladan gömülmesine; eşit olarak dağılmayan kuvvet ise modelin dönmesine neden olabilir.

- Model sıkıca oturtulduktan sonra lastik bant ile sabitlenir.

- Ölçü-model ikilisi sıcak su ile dolu bol kabı içerisinde 5 dakika boyunca bekletilir. Mevcutsa basınçlı kap içine de yerleştirilebilir.

- Akrilik polimerize olduktan sonra, lastik bant çıkartılır. Kolayca çıkmazsa, lab bıçağı ile model kırılabilir.

- Geçici restorasyon içinde kalan alçılar temizlenir.

- Rezin çıkıntıları karbon separe ile aşındırılır.

- Rezin kenarları zımpara disk ile yuvarlatılır.

### Simantasyon

**<u>Gerekli malzemeler:</u>**

1. Artikülasyon kağıdı

2. Presel

3. Piyasemen

4. Mikromotor

5. Konik canavar frez

6. Keçe

7. Pomza

8. Siman spatülü

9. Pamuk tampon

10. Çinko oksit ojenol siman

11. Vazelin

12. Sond

13. Ağız aynası

14. Diş ipi

---

- Geçici restorasyon ağız içinde diş üzerine yerleştirilir, ince bir artikülasyon kağıdı ile kontrol edilir. Öncül temaslar aşındırılır.

- Okluzyon optimize edildikten sonra, restorasyon öncelikle pomza, sonra keçe ve parlatma patı ile parlatılır.

- Restorasyon, ortalama dayanıklılığa sahip bir geçici siman ile yapıştırılır. Simana vazelin katılarak gücü düşürülür.

- Siman sertleştikten sonra, dişeti oluğuna taşan kısımlar diş ipi ve sond ile uzaklaştırılır.

## Vakum Plağı Kullanılarak Yapılan Geçici Köprü Protezleri

Hastaya sabit bölümlü protez yapılırken, geçici restorasyon, tek kronlar hazırlamak yerine köprü protezi formunda olmalıdır. Bu şekilde hazırlandığında ön bölgede daha estetik sonuçlar sağlayacaktır. Ancak arka bölgede bile, geçici köprü protezi, dişleri daha iyi stabilize edecek ve hastanın dişsiz boşlukta tekrar dişe sahip olması fikrine alışma fırsatı sağlayacaktır.

**<u>Gerekli Malzemeler:</u>**

- Teşhis modeli

- Mor-tight marka yoğun kıvamlı silikon

- Mum spatülü

- Akrilik takım diş

- Hazır geçici kronlar

- Vakum cihazı

- Koping materyali veya geçici splint materyali

- Yarım çene ölçü kaşığı

- Silly Putty (Playdough benzeri)

- Tel çerçeve

- Bek

- Makas

- Sivri uçlu bistüri

- Alçı bıçağı

- Siyah kıl fırça

- Siman spatülü

- Gode

- İzole edici materyal

- Monomer ve polimer

- Damlalık

- Kalın lastik bant

- Piyasemen

- Akrilik frezleri

- Aşındırma diskleri ve separe mandreni

---

### Vakumlama

- Prefabrike çelik geçici kron veya prefabrike akrilik kron dişsiz boşluğa yerleştirilir.

- Plağın çıkartılmasını kolaylaştırmak için ince bir putty tabaka modelin kenarlarına ve lingual yüzeyine yerleştirilebilir.

- Modelin ortasından büyük bir akrilik frez ile delik açılır.

- Vakum cihazına uyacak büyüklükte ve 0.05 mm kalınlıkta şeffaf rezin tabaka vakum cihazının çerçevesine, parlak yüzey aşağı bakacak şekilde yerleştirilir.

- Cihazın ısıtıcı elemanı çalıştırılır ve rezin tabaka üzerine konumlandırılır.

- Rezin tabaka uygun sıcaklığa eriştiğinde, 2.5 cm çökecektir. Model vakum cihazının delikli tabakasının merkezine konumlandıktan sonra vakum çalıştıırılır.

- Isıtılmış koping materyalini taşıyan çerçevenin kolları tutularak, çerçeve kuvvetlice delikli tabla üzerine alçaltılır.

- Yaklaşık 30 saniye sonra vakum kapatılır ve model silikon tabakası kesilerek çıkartılır.

##### Vakum Makinesi Mevcut Değilse

- Yarım ölçü kaşığı silikon ölçü maddesi ile doldurulur.

- Bir tabaka koping materyali yarıya kesilir ve parlak yüzey aşağı bakacak şekilde bükülmüş tel çerçevesine yerleştirilir.

- Rezin tabaka bek ateşinde sarkana ve şeffaf görünüm kazanıncaya kadar ısıtılır.

- Yumuşamış rezin tabaka model üzerine yerleştirilir, silikon ölçü maddesi ile doldurulmuş kaşık koping materyali üzerine sıkıca bastırılıp adapte edilir. Soğumayı hızlandırmak için plastik tabaka ve ölçü kaşığı üzerine hava sıkılır.

### Vakumlama Sonrası

- Elde edilen plağın etrafındaki fazlalıklar kesilir.

- **Preperasyonlar tamamlandıktan sonra** üzerlerinden aljinat ile ölçü alınır ve model hızlı sertleşen alçı ile dökülür.

- Alçı model, sadece prepare olan dişin her iki yanında bir diş içerecek şekilde traşlanır.

- Plağın uyumu model üzerinde kontrol edilir. Sonra modelin üzeri kaplanır ve kurumaya bırakılır.

### Rezin Aşaması

- Akrilik rezin, gode içinde karıştırılır ve bir kısmı interproksimal aralar, oluklar ve kutular gibi model üzerindeki korumalı alanlar üzerine yerleştirilir.

- Rezin yüzey parlaklığını kaybedip oldukça matlaştığı zaman geçici köprü protezin yapılacağı alan rezin ile doldurulur.

- Plak ve model etrafına destek dişler üzerine gelmeyecek şekilde plastik bant sarılır.

- Model, eğer mevcutsa basınçlı kap içine, ya da polimerizasyonu hızlandırmak için ılık su içine yerleştirilir.

- Akrilik rezinin taşkın kenarları traşlanır. Aksiyel yüzeyleri kenarlara doğru inceltmek için diskler kullanılır.

- Proksimal embrazürleri açmak için diskler ve frezler kullanılarak gövde kısaltılır.

- Geçici kron formu ile oluşturulmuş "eyer" biçimi değiştirilir.

- Geçici restorasyonlarda gövde şekli, daimi protezin gövde şekline sahip olmalıdır. Böylece hasta, daimi protez uygulanmadan önce de gövde şekline alışır ve rahatlaması sağlanır.


